---
title: "Il Waqf nel diritto ottomano" 
categories: 
  - essay
tags: ["diritto islamico", "Impero Ottomano", "diritto ottomano"]
date: '2015-10-21'
bibliography: [biblio.bib]
---



<div id="il-mondo-ottomano" class="section level1">
<h1>Il mondo Ottomano</h1>
<p>Una volta affermato il predominio nei territori dell’Anatolia e Rumelia, i sovrani Ottomani cominciarono a considerarsi quali legittimi eredi delle tradizioni Abbaside e Selgiuchide. abbracciarono quindi la dottrina <em>hanafita</em> e si adoperarono per applicarla equamente in tutto il loro impero. Perseguendo questo scopo organizzarono il sistema dell’amministrazione della giustizia su base gerarchica con al vertice il <em>shaykh al-islam</em> che era considerato della massima autorità religiosa nel nascente impero; veniva consultato in materia non solo religiosa ma anche politica soprattutto per sancire se una decisione presa dal Sultano fosse o meno conforme alla <em>sari’a</em>. Era suo compito anche benedire o sanzionare dal punto di vista religioso le campagne di guerra. Suoi sottoposti erano i <em>qadi</em> veri e propri giudici e notai preposti alla ratifica di contratti e transazioni oltre che all’amministrazione giudiziaria vera e propria, era inoltre previsto un percorso formativo e di carriera unificato per raggiungere questa posizione, così da rendere uniforme l’applicazione della giustizia.</p>
<p>La principale divisione della società Ottomana era basata sulla confessione religiosa, rispettando il detto del profeta che ogni comunità dovrebbe governarsi secondo le regole del suo credo. I <em>millet</em> erano funzionali a questo scopo, ogni comunità veniva così sottoposta alle proprie norme giuridiche ed aveva un rappresentante che si occupava dell’amministrazione della giustizia<a href="#fn1" class="footnote-ref" id="fnref1"><sup>1</sup></a>, il <em>millet</em> musulmano comunque era quello predominante, sorattutto perchè garantiva la possibilità di accedere alle cariche amministrative del governo centrale. La comunità islamica era a sua volta divisa in classi, sulla base dell’ambito di impiego nella struttura imperiale. Vi erano i dipendenti diretti del Sultano o <em>mulkiyye</em>, i militari <em>seyfiyye</em>, i burocrati <em>qalemiyye</em> e gli scienziati e intellettuali <em>’ilmiyye</em>, di quest’ultimo gruppo facevano parte anche i <em>qadi</em>. Una grande divisione interconfessionale dei sudditi<a href="#fn2" class="footnote-ref" id="fnref2"><sup>2</sup></a> del sultano era quella basata sulla professione, di natura interconfessionale si realizzava in gilde o corporazioni che raggruppavano tutti i mestieranti a seconda del loro ambito di impiego.</p>
<p>Nella prassi amministrativa la distinzione più importante era tra i funzionari di Corte, a loro volta distinti in “interni” ed “esterni”, e quelli di Stato comprendente tutti i burocrati e governatori di provincia. Spesso la distinzione non era netta in quanto le cariche di alto rango potevano comprendere doveri di varia natura, un esempio eclatante è la figura del capo degli eunuchi, ovvero il <em>dar al-sad’de ul serife agasi</em><a href="#fn3" class="footnote-ref" id="fnref3"><sup>3</sup></a> che era incaricato anche della gestione delle <em>haremeyin evkaf</em>.</p>
<div id="siyasa-e-qadi" class="section level2">
<h2><em>Siyasa</em> e <em>qadi</em></h2>
<p>Sin dalla dinastia Omayyade la necessità di organizzare il sistema amministrativo dell’impero aveva preso forma nella cosiddetta <em>siyasa sar’iyya</em>, ovvero un sistema di governare la “cosa pubblica” che fosse conforme alle norme sciaraitiche. Questo prevedeva di estendere l’applicazione delle prescrizioni coraniche e del <em>fiqh</em> anche a quegli ambiti cui questi non facevano riferimento esplicito; con il passare del tempo questo assunse un valore sempre maggiore nella pratica amministrativa tanto da andare di fatto a sostituirsi alla giurisprudenza islamica vera e propria in svariati campi<a href="#fn4" class="footnote-ref" id="fnref4"><sup>4</sup></a>. La giustificazione giuridica della <em>siyasa</em> deriva dal principio dell’utilità pubblicha, che prevede la possibilità di ammettere pratiche esterne o contrarie al <em>fiqh</em> quando queste portino a mantenere la pace sociale e perseguano la felicità dell’<em>umma</em>. Durante il periodo di codifica della giurisprudenza islamica si ricorreva molto più spesso ad altri espedienti per interpretare ed estendere l’applicazione delle norme, come la <em>istihsan</em> e la <em>istislah</em>,<a href="#fn5" class="footnote-ref" id="fnref5"><sup>5</sup></a> la <em>igtihad</em> era infatti largamente praticata dai fondatori delle grandi scuole giuridiche. In seguito alla chiusura della riflessione personale sulle fonti coraniche e sugli <em>hadit</em>, divenne sempre più complesso affrontare temi pratici affidandosi solo alle norme canonizzate nel <em>fiqh</em> classico; il ricorso alla <em>siyasa</em> fu quindi una evoluzione naturale nel pensiero giuridico amministrativo musulmano.</p>
<p>Collocata a margine delle norme sciaraitiche, la <em>siyasa</em> veniva in essere ove l’autorità superiore del <em>fiqh</em> non era in grado di fornire una risposta alla pratica di buon governo della comunità che era prerogativa e dovere dei Sovrani. Lo scopo principe era quindi quello di garantire la capacità normativa agli amministratori in modo da permettere la risoluzione delle dispute e delle tensioni che avrebbero potuto disgregare la comunità. Il ricorso alla dicitura <em>siyasa sar’iyya</em> è utilizzato per sottolineare che se pur una disposizione è apparentemente contraria ad una norma sciaraitica, lo è unicamente per porre una soluzione pratica e percorribile ma al contempo rimane fedele agli scopi essenziali della dottrina religiosa. Le modalità con cui questa potesse andare ad integrare il <em>fiqh</em> furono oggetto di approfondita analisi da parte delle <em>madhab</em>, ognuna delle quali elaborò un suo principio sugli ambiti di applicazione.</p>
<p>La posizione più diffusa è quella per cui i <em>qadi</em> debbano astenersi dal formulare giudizi ricorrendo alla <em>siyasa</em>, riconoscendo in questa una forma di arbitrarietà che in ambito giuridico sarebbe appannaggio esclusivo dei fondatori delle scuole, gli unici cui veniva riconosciuto il diritto all’<em>igtihad</em>. Secondo gli <em>hanafiti</em>, i <em>safi’iti</em> e parte degli <em>hanbaliti</em> quindi solamente il potere esecutivo, dovendosi confrontare più direttamente con la materialità della vita quotidiana e della politica, sarebbe legittimato al ricorso alla <em>siyasa</em>. Gli organi di polizia, i tribunali <em>mazalim</em>, e i governanti quindi possono prendere decisioni in materia civile e penale anche senza fare ricorso diretto alla <em>sari’a</em>. Per i <em>malikiti</em> invece è previsto che anche i <em>qadi</em> ne facciano uso, e ammettono anche l’inclusione della <em>siyasa</em> nel fiqh. Una parte della scuola <em>hanbalita</em> invece mantiene una posizione che si basa sulle contingenze del caso, permettendone l’impiego circostanziale<a href="#fn6" class="footnote-ref" id="fnref6"><sup>6</sup></a>.</p>
<p>Nel mondo musulmano, ed in particolare quello Arabo, la maggior preparazione e il maggior potere dei <em>qadi</em> e dei <em>fuqaha</em> pose numerosi limiti all’applicazione pratica della <em>siyasa</em> come metodo di emettere giudizi; essi, legati alla tradizione sciaraitica, si opposero e ostracizzarono l’introduzione di norme derivate da questa pratica e grazie alla loro autorità riuscirono ad impedirne una vera diffusione. Ciò invece non avvenne nell’Impero Ottomano, dove:</p>
<blockquote>
<p>“la siyasa ha avuto la possibilità di dispiegarsi e di operare in modo radicale ed incisivo sul ‘corpus sciaraitico’ tanto da dar vita ad un vero e proprio <em>sistema giuridico binario</em>, sul quale si è poi innestato il fenomeno della ricezione di concezioni giuridiche occidentali, proprio mediante incorporazione di complessi di norme positive nell’ambito della <em>siyasa</em>. In tal modo si è aperto il varco alla moderna attività legislativa degli stati a popolazione musulmana contemporanei, in molti dei quali il diritto musulmano viene recuperato come materiale da costruzione per interi settori dell’ordinamento giuridico”<a href="#fn7" class="footnote-ref" id="fnref7"><sup>7</sup></a>.</p>
</blockquote>
<p>I provvedimenti legislativi emanati dai Sultani Ottomani prendevano forma nel <em>qanun</em>, che può indicare sia una raccolta o un vero e proprio corpus di norme che un singolo regolamento o editto. Poteva essere usato anche con l’accezione generica dell’insieme delle leggi cui far riferimento: <em>qanun-i ser</em>, <em>qavanin-i ser’iyye</em>. Un sinonimo spesso utilizzato è <em>’örf</em>, nel senso di usanza che è stata inglobata nella dottrina legislativa<a href="#fn8" class="footnote-ref" id="fnref8"><sup>8</sup></a>. Espressione della volontà del Sultano nella sua facoltà di ricorrere alla <em>siyasa</em> per mantenere la pace sociale e per la pubblica utilità, i <em>qanunname</em> consistono soprattutto in raccolte di editti, ognuno slegato dagli altri per oggetto di riferimento, che possono riguardare regioni o città specifiche o essere da applicare in tutto l’impero. Non ci troviamo quindi di fronte ad un vero e proprio codice ma, piuttosto, a fonti documentali il cui scopo è riunire in un unico tomo gli atti che andavano a normatizzare la gestione pubblica e l’amministrazione della giustizia in un particolare luogo ed in un particolare momento. Secondo F. Castro la pratica di premettere una <em>fatwa</em>, scritta da un <em>mufti</em> o dal <em>shaykh al-islam</em> in persona, aveva una funzione per lo più psicologica che reale. D’altronde l’autorità dei giuristi sciaraitici era ancora molto riconosciuta, tanto che in molti casi era chiesta la loro opinione anche su materie che teoricamente li riguardavano marginalmente, come per l’appunto il <em>qanun</em>, questioni di <em>siyasa</em> o norme legate al diritto fondiario<a href="#fn9" class="footnote-ref" id="fnref9"><sup>9</sup></a>.</p>
<p>Nata per integrare il <em>fiqh</em>, la pratica della <em>siyasa</em>, realizzata dal Sultano negli editti da lui promulgati, si trovò spesso in contrasto con la <em>sari’a</em>. Nel cosiddetto diritto pubblico non si realizzò in sovrapposizioni particolarmente evidenti, soprattutto perchè le norme sciaraitiche sono spesso lacunose o mancanti riguardo alle pratiche amministrative e sui rapporti tra stato e cittadino. Nel diritto penale invece, si ha una una situazione più complessa, in cui molto spesso il <em>qanun</em> si conforma alle dottrine espresse dalla <em>sari’a</em>, o quantomeno ne fa riferimento per quanto riguarda i reati e le pene a livello teorico, lasciando al contempo una maggior discrezionalità nei confronti del giudizio effettivo. In particolare la tendenza è quella di privilegiare le pene pecuniarie, anche imponendole nella prassi giudiziaria, in contrasto a quanto espresso dalla legge coranica<a href="#fn10" class="footnote-ref" id="fnref10"><sup>10</sup></a>. Questa contrapposizione si verifica anche in virtù del fatto che, essendo il potere giuridico appannaggio del Sultano, sia necessario un editto imperiale per imporre una pratica giudiziaria. In questo modo se un <em>muftì</em> emette una <em>fatwa</em>, i <em>qadi</em> non sono automaticamente tenuti a rispettarla, essendo la validità di questa basata non sull’autorità religiosa ma su quella imperiale. Si realizza così un’ingerenza di fondamentale importanza da parte del Sultano in pratiche che sarebbero teoricamente appannaggio dei giuristi sciaraitici. La supremazia imperiale sulla normatizzazione giuridica oltre che sulla pratica amministrativa si esplicita anche nel progressivo mutamento semantico della stessa terminologia, divenne infatti di uso sempre più comune utilizzare la locuzione “secondo la <em>sari’a</em>” con il significato generico di “ai sensi di legge”, comprendendo anche il <em>qanun</em> oltre che il <em>fiqh</em> classico<a href="#fn11" class="footnote-ref" id="fnref11"><sup>11</sup></a>.</p>
</div>
<div id="il-sistema-fondiario-e-il-vakf-ottomano" class="section level2">
<h2>Il sistema fondiario e il <em>vakf</em> Ottomano</h2>
<div id="il-periodo-delle-conquiste-espandere-il-sistema-fondiario-ottomano" class="section level3">
<h3>Il periodo delle conquiste (espandere il sistema fondiario ottomano?)</h3>
<p>I beni immobiliari venivano divisi dal <em>fiqh</em> in proprietà privata, <em>mulk</em> e proprietà del tesoro (<em>bayt al-mal</em>), <em>ard al-mamlaka</em>. A queste due tipologie si vanno ad aggiungere i terreni oggetto di conquista, considerati come bottino di guerra, le cui rendite sotto forma di <em>harag</em>, una tassazione formalmente imposta a tutti i sudditi non convertiti all’Islam, dovevano essere versate al <em>bayt al-mal</em> per andare a beneficio della comunità. I musulmani erano invece soggetti alla <em>‘usr* ovvero una decima dovuta sulle loro rendite. A questa categorizzazione vi sono due principali eccezioni, la prima riguarda la pratica del <em>temlik</em>, ovvero l’assegnazione della proprietà reale su di un immobile per decreto imperiale, la seconda invece è relativa ai centri abitati principali e a tutto ciò che si trova nelle vicinanze che viene considerato <em>mulk</em>. Lo status giuridico non è nella pratica così ben definito in quanto soggetto a mutamenti di interpretazione nel corso dei tempi, sia per quanto riguarda l’identificazione dei territori conquistati sia in ambito di tassazione, visto che fu l’ambito di applicazione dell’</em>harag* venne esteso a tutti i terreni di conquista anche se assegnati a conduttori o proprietari musulmani, quindi inizialmente esentati.</p>
<p>Seguendo un delle principali teorie <em>hanafite</em> durante l’Impero Ottomano tutti i terreni <em>harag</em> vennero considerati di proprietà del tesoro, lasciando alle popolazioni sottomesse solo il diritto all’utilizzo, dietro il pagamento dell’imposta dovuta. Solo in pochi casi, secondo l’interpretazione di <em>Abu Yusuf</em> quando la conquista avveniva in maniera pacifica, i sudditi non convertiti potevano mantenere il <em>mulk</em>, rimanendo comunque soggetti alla stessa tassazione dovuta da tutti i non musulmani. In pratica questo fenomeno si verificò più che altro in ambito cittadino e fu di rilevanza estremamente limitata. Vista l’estensione delle conquiste arabe e le differenti pratiche amministrative che si trovarono ad in contrare l’applicazione della tassazione e il concetto di proprietà terriera potevano variare da un territorio all’altro, possiamo però vedere una costante nella pratica del <em>qata’i</em>, molto utilizzata soprattutto per mantenere la produttività delle coltivazioni. Si trattava di una forma di enfiteusi per cui pur riconoscendo la proprietà utlima nel <em>bayt al-mal</em>, viene riconosciuto ad un soggetto il diritto di riscuotere le tasse dovute su di un terreno o territorio. La tipologia della tassazione veniva decisa a livello amministrativo, e il titolare era tenuto a pagare la decima dovuta dai soggetti musulmani, non poteva inoltre esigere ulteriori tasse oltre a quelle prestabilite pena la revoca della concessione. Questa forma di distribuzione di proprietà si rivelò di successo tanto che ebbe un prosieguo anche durante l’Impero Ottomano sotto la forma del <em>timar</em>, in questo tipo di contratto l’affidatario ha diritto all’estrazione delle tasse, ed ha anche più libertà in questo, me era tenuto al servizio militare in cambio, per le proprietà più estese era prevista la fornitura di interi reparti di cavalleria.</p>
<p>Agli albori dell’espansione Ottomana, la necessità di ricorrere ad alleanze con potentati locali portò ad una frammentazione del territorio sotto il controllo statale dovuto all’utilizzo eccessivo del <em>temlik</em>; in particolare le tribù Turcomanne beneficiarono di ingenti proprietà, ed estesero la loro influenza sia in Anatolia orientale che nei Balcani, dove guidarono la spinta espansionistica del nascente impero. Per molti di questi capi tribali il sistema del <em>timar</em> rimpiazzò la ricompensa tramite il bottino di guerra, scelta che per l’impero si rivelò funzionale solo nel breve periodo vista l’eccessiva influenza di questi che portò ad un fenomeno di pericolosa decentralizzazione, come già fu chiaro in seguito ai falliti tentativi di ristabilire un’autorità indiscussa da parte di Mehmet II.</p>
<p>Il ricorso estensivo invece alla creazione di <em>miri arazi</em>, ovvero territori sotto il controllo diretto del tesoro oltre che di teorica proprietà, viene fatto risalire tra la fine del XIV° e l’inizio del XV° secolo d.C. con la conquista dell’attuale Albania<a href="#fn12" class="footnote-ref" id="fnref12"><sup>12</sup></a>; nella pratica quotidiana vediamo però come non solo la popolazione ma anche gli amministratori locali non rispettassero quelle che erano le intenzioni dei Sultani. Secondo <em>Ebussuud Efendi</em>, gran muftì al tempo di Soleimano il Magnifico, andando ad analizzare i registri catastali ed esattoriali si può vedere come questi territori non venivano trattati nè come <em>arazi-i öşriye</em> nè come <em>haracıye</em> per quanto riguarda la tassazione e per di più venivano effettuate transazioni patrimoniali come se fossero di piena proprietà, il fatto che anche i <em>qadi</em> locali asseverassero queste compravendite, che includevano anche fondazioni (in teoria illegittime) di <em>waqf</em>, dimostra come la prassi delle amministrazioni locali fosse indipendente dal controllo centrale.</p>
<p>Secondo la definizione data da <em>Ebusuud Efendi</em>, le terre sotto il dominio ottomano si possono dividere nelle seguenti tipologie:</p>
<p><strong>Arazi-i öşriye</strong>: Sono i primi territori conquistati durante l’espansione dell’Islam e redistribuiti ai credenti. Questi ne sono i legittimi proprietari e possono disporne a loro piacimento; essendo musulmani l’unica imposta cui sono soggetti è appunto la <em>öşr</em>, o decima sul raccolto, che sarebbe teoricamente destinata ai poveri (<em>zakat</em>).</p>
<p><strong>Arazi-i haraciye</strong>: Terreni nelle zone conquistate e lasciati in gestione alle popolazioni non musulmane, devono pagare il <em>harac-ı mukaseme</em> che corrisponde ad una frazione del raccolto calcolato sulle capacità produttive dell’appezzamento e sul tipo di irrigazione, si tratta comunque di una percentuale superiore a quella dovuta dai musulmani. Oltre a questa vi è anche un’imposta annuale (<em>haracıye muvazzaf</em>) che può essere considerata come una patrimoniale a scopo di indennizzo per la protezione offerta dalla comunità islamica. Anche questi terreni sono in piena proprietà (<em>mulk</em>)
da parte dei loro detentori e possono essere venduti, ereditati e vincolati liberamente. Una particolarità di queste proprietà è che mantengono il tipo di imposizione fiscale anche in caso di passaggio di proprietà, se acquistate da un musulmano rimangono quindi soggette ai due <em>harac</em>.</p>
<p><strong>Arazi-i memleket</strong> o <strong>miri arazi</strong>: Questi sono a tutti gli effetti terreni di tipo <em>haraci</em> ma la <em>rakabe</em> rimane nelle mani del tesoro, i conduttori hanno diritto solo all’utilizzo, non perpetuo, del bene che peraltro non va in successione, sono comunque sottoposti allo stesso tipo di tassazione dei terreni <em>haraci</em> anche se in questi casi le due imposte si chiamano <em>öşür</em> e <em>çift akçesi</em>. Non avendo nessun diritto di proprietà quindi queste terre non possono essere cedute o vincolate in un <em>waqf</em> e neanche ereditate.</p>
<p>Secondo J.R. Barnes sarebbe stato più logico decretare come <em>harac</em> tutte le terre di conquista, ma:</p>
<blockquote>
<p>“Ebussuud makes it clear that that was no longer possible. It was impossible because harac land had for centuries ceased to be regarded as the property of the state, and had become private property. Syria and Iraq, the heartland of the former eastern caliphate, had become predominantly Muslim and Arabic, and the form of land tenure that prevailed in Arabia passed to harac territory, thereby ending what had been a fundamental distinction between the two. Furhter the harac was now paid by Muslims. The original conditions governing harac territory no longer held, and these characteristics had to be placed under a new nomenclature, - that of miri arazi”<a href="#fn13" class="footnote-ref" id="fnref13"><sup>13</sup></a>.</p>
</blockquote>
<p>Tutti i territori Arabi una volta incorporati nell’Impero Ottomano vennero così decretati province speciali, o <em>müstesna eyaletler</em>, e seguirono prassi amministrative autonome rispetto al governo centrale. Le regioni di Rumelia e Anatolia invece, sotto il dominio Ottomano vennero inglobate nel patrimonio del <em>bayt al-mal</em>, controllato dal Sultano, con la nomenclatura di <em>miri arazi</em>. La necessità di dividere i territori conquistati in due sottotipologie viene così realizzata: quelli abitati da infedeli o comunque mai sottomessi dagli imperi Arabi vennero annessi come <em>arazi-i harciye</em> con la nuova accezione di <em>miri arazi</em>, a quelli invece facenti parte del primo nucleo dell’espansione Araba venne riconosciuto uno statuto particolare in seguito alla conquista Ottomana.</p>
<p>Un’altra spinosa questione che fu affrontata da <em>Ebussuud Efendi</em> fu la sopra citata pratica di effettuare compravendite in regioni che successivamente vennero poi decretate come demanio statale. Ancora più complesso fu la gestione di tutte le proprietà che nel frattempo erano state vincolate ad una fondazione, la perdita di queste rendite era un danno estremamente ingente per il tesoro e divenne imperativo rientrare in possesso almeno in parte dei terreni. La soluzione non fu quella della confisca, peraltro già tentata senza successo da <em>Mehmet II</em>, ma di applicare una seconda tassazione: qualora i guadagni ricavati dai beni vincolati fossero in misura maggiore al fabbisogno necessario per il funzionamento base del <em>waqf</em>, questi proventi in eccesso sarebbero stati versati al tesoro, altrimenti potevano rimanere nelle casse della fondazione. Questa idea, nonostante la palese difformità rispetto a qualsiasi dottrina sul <em>waqf</em>, venne applicata con successo in Ungheria; in Anatolia e Rumelia invece venne imposto alle <em>evkaf</em> di pagare le stesse imposte dei <em>arazi-i haraciye</em> sui terreni produttivi ad esse vincolati. Questo sistema di doppia imposizione sui conduttori venne denominato <em>iki başlı</em>, ovvero “a due teste”. I conduttori dei fondi si ritrovarono così a dover versare, oltre all’affitto per l’uso dei terreni, anche una decima ispirata alla <em>öşür</em> (quindi basata sul raccolto) ed una “patrimoniale” calcolata sull’estensione del campo (<em>çift resmi</em>) rapportata alla superfice arabile da una coppia di buoi nell’arco di una giornata<a href="#fn14" class="footnote-ref" id="fnref14"><sup>14</sup></a>.</p>
<p>Essendo diventati <em>miri arazi</em> i terreni non potevano più essere dati in concessione direttamente dal <em>waqif</em>, in quanto non più titolare di <em>mulk</em>, neanche con parere positivo del <em>qadi</em> locale. In questo modo l’unica possibilità per poter regolarmente istituire una fondazione era ottenere la proprietà tramite assegnazione imperiale<a href="#fn15" class="footnote-ref" id="fnref15"><sup>15</sup></a>. Fu così che il processo di burocratizzazione delle concessione governative sulle <em>evkaf</em> venne istituzionalizzato, il controllo sui diritti di proprietà delle fondazioni fu molto esteso, e queste erano costantemente soggette alla possibilità di estinzione, in quanto la <em>rakabe</em> rimaneva nelle mani del tesoro.</p>
<p>Un caso esemplificativo è quello riportato da H.Inalcik sulla riappropriazione da parte del <em>bayt al-mal</em> delle terre concesse in uso ai <em>awqaf</em> legati ai dervisci. Questi erano stati fondato garantendo in cambio di fornire ospitalità a pellegrini e viandanti nei loro ostelli<a href="#fn16" class="footnote-ref" id="fnref16"><sup>16</sup></a>:</p>
<blockquote>
<p>“since by the sixteenth century many of them had lost their true functions wile still enjoying tax exemptions, and so long as they remained as vakıfs the state could not use their lands for financial and military purposes. The state, therefore, abolished those zaviyes which were not situated on roads and performed no service for travelers, and those which did not expend their income on the charities for which they had been founded. The state would abolish the vakıfs and acquire the land.”<a href="#fn17" class="footnote-ref" id="fnref17"><sup>17</sup></a></p>
</blockquote>
<p>L’accentramento del controllo sui terreni agricoli fu realizzato in massima parte per contrastare le forze centrifughe che rischiavano di disgregare le province imperiali. Il fenomeno fu molto sviluppato nel periodo di espansione in quanto la redistribuzione di terre venne ampiamente utilizzata come compenso per le tribù che partecipavano alle campagne, rischiando di creare potentati locali in particolare nelle province più esterne. Fino alla fine del XVI° secolo il fenomeno delle terre vincolate ad un <em>waqf</em> fu relativamente poco esteso, e la suddetta regolamentazione fu efficace nel limitare la perdita di introiti derivante da questo fenomeno. Nel periodo immediatamente successivo però l’eccessivo potere sviluppato dai funzionari sull’attribuzione di fondi agricoli tramite <em>temlik</em> fu concausa sia dell’aumento vertiginoso di <em>mevkuf arazi</em><a href="#fn18" class="footnote-ref" id="fnref18"><sup>18</sup></a> che dell’espansione capillare di fenomeni di corruzione legati alla fondazione e gestione delle <em>evkaf</em> ad essi legate.</p>
</div>
<div id="stagnazione-ed-esplosione-del-fenomeno-vakf" class="section level3">
<h3>Stagnazione ed esplosione del fenomeno <em>vakf</em></h3>
<p>La fine della fase espansionistica Ottomana segnò anche l’inizio di un periodo di declino nel potere effettivo del Sultano; numerosi fenomeni erosero la capacità di agire del governo centrale e la classe di burocrati e funzionari imperiali crebbe a dismisura aumentando di pari passo la sua influenza sui meccanismi di governo dell’Impero. Fu in questo periodo che il fenomeno del <em>vakf</em> si sviluppò sia in estensione sia nella peculiare forma tipica del mondo Ottomano, decisamente differente da quelli che erano i precetti teorizzati dai giuristi <em>hanafiti</em> a partire dal III° secolo <em>Hijri</em>. La superfice totale coperta da terreni più o meno legalmente vincolati ad una fondazione è stata calcolata tra i due terzi ed i tre quarti della totale estensione dell’Impero<a href="#fn19" class="footnote-ref" id="fnref19"><sup>19</sup></a>, ma il cambiamento più rilevante non fu tanto dal punto di vista quantitativo quanto da quello qualitativo. Fece infatti la sua comparsa quello che fino ad ora era stato un istituto scarsamente utilizzato in ambito ottomano, anche se formalmente previsto dalla giurisprudenza islamica, nel periodo compreso tra il XVII° ed il XVIII° secolo d.C. si assiste ad una presenza sempre maggiore della <em>aile vakfı</em><a href="#fn20" class="footnote-ref" id="fnref20"><sup>20</sup></a>.</p>
<p>La particolarità fu quella di essere utilizzata allo scopo non solo di eludere le norme successorie coraniche, ma di fornire una rendita perpetua ai propri discendenti e di mantenere il controllo effettivo su tutta la proprietà. Divenne pratica comune infatti nominare sè stessi e i propri famigliari non solo come beneficiari delle rendite, ma anche come dipendenti della fondazione così da avere incarichi gestionali di varia natura dietro compenso pagato dalla <em>vakf</em> stessa:</p>
<blockquote>
<p>“The founder, known as the vakıf, appointed himself to the position of şeyh if he created a dervish convent; müderris or professor if he established a medrese, or theological college; and mütevelli, or administrator of the foundation, whether it be a mosque, soupkitchen, inn, hospital, o any other institution that was created.”<a href="#fn21" class="footnote-ref" id="fnref21"><sup>21</sup></a></p>
</blockquote>
<p>Ulteriore espediente di cui non abbiamo testimonianza nella prassi pre-ottomana è quello di nominare come supervisore del fiduciario una persona di fiducia scelta dal fondatore. Tradizionalmente le attività svolte dal <em>waqf</em> erano supervisionate dal <em>qadi</em>, in questo periodo tuttavia veniva sfruttata la possibilità, non prevista dal <em>fiqh</em>, di demandare questa funzione ad un <em>nazir</em> nominato dal <em>waqif</em>. La pratica divenne di uso comune tanto che viene stimato che circa il 36 percento delle fondazioni istitutite nel XVIII° secolo ne fecero uso. Si verifica quindi una importantissima conseguenza: era solitamente negli interessi delle classi più agiate l’atto di fondare un <em>waqf</em>, questi, nella nomina del supervisore, affidavano l’incarico a funzionari statali di alto rango; si venne così a concentrare nelle mani di dignitari e burocrati il controllo della maggior parte delle terre demaniali.</p>
</div>
<div id="classificazione-del-vakf-ottomano" class="section level3">
<h3>Classificazione del <em>vakf</em> Ottomano</h3>
<p>Durante il regno di Mahmud II, prima della promulgazione del <em>Arazi Kanunu</em><a href="#fn22" class="footnote-ref" id="fnref22"><sup>22</sup></a> del 1857, venne istituito il <em>Evkaf-ı Hümayun Nezareti</em> o Ministero delle Fondazioni Imperiali, al fine di porre nuovamente sotto il controllo del Sultano i <em>waqf</em> istituiti nel corso del tempo e di ridurre l’evasione fiscale che affliggeva le casse statali. Questo ministero in funzione della preparazione del nuovo Codice Fondiario stilò una classificazione delle varie tipologie di fondazione presente nell’Impero. La divisione principale era tra <em>vakıf-ı sahih</em> e <em>vakıf-ı gayr-ı sahih</em><a href="#fn23" class="footnote-ref" id="fnref23"><sup>23</sup></a>:</p>
<p>Le prime erano le fondazioni istituite nei territori <em>öşür</em> e in quelli propriamente <em>harac</em>, come dalla classificazione operata da <em>Ebussuud Efendi</em>, corrispendenti alle regioni Arabe centrali ed orientali; essendo questi terreni di proprietà piena i loro possessori sono in grado di disporne come vogliono e quindi anche i <em>mawquf</em> da questi compiuti sono validi, di conseguenza anche le fondazioni presenti in questi territori sono conformi alla legge<a href="#fn24" class="footnote-ref" id="fnref24"><sup>24</sup></a>. Essendo gli altri territori imperiali classificati come <em>miri arazi</em> ne consegue che, anche nel caso i proprietari siano in possesso del <em>mulk</em> elargito dal Sultano, non vi possano essere <em>vakf</em> autentiche in quanto la <em>rakabe</em> non viene mai alienata dal <em>bayt al-mal</em>; manca quindi uno dei requisiti principe del <em>waqf</em> nel <em>fiqh</em> non soltanto <em>hanafita</em> ma secondo tutte le scuole sunnite.</p>
<p>Elemento essenziale e peculiare delle fondazioni Ottomane è quindi la loro natura non a norma con la giurisprudenza islamica, da cui consegue che siano tutte potenzialmente estinguibili, in quanto i loro profitti non derivano dal vincolo perpetuo realizzato sull’essenza<a href="#fn25" class="footnote-ref" id="fnref25"><sup>25</sup></a> di una proprietà. Questa tipologia di <em>waqf</em> non conformi viene ulteriormente suddivisa in tre sottocategorie a seconda del diritto alienato dal tesoro a favore della fondazione. Questo può fare riferimento solo al diritto di riscuotere le tasse dovute sulle proprietà, ma non sull’utilizzo, in questo caso il funzionario imperiale locale può assegnare il diritto alla coltivazione tramite <em>tapu</em> a soggetti terzi che pagheranno il corrispondente affitto direttamente al tesoro. Un’altra possibilità è quando la fondazione può disporre liberamente del terreno, ossia coltivarlo o darlo in conduzione ad altri soggetti, in quanto titolare del <em>tasarruf</em> ma le imposte sia fondiarie che sui redditi sono da versare allo stato. L’ultima casistica invece si realizza nel caso sia le <em>aşar</em> che il diritto d’uso vengono coneriti al <em>vakf</em>, e soltanto la <em>rakabe</em> rimane al <em>bayt -al-mal</em>.</p>
<p>La realizzazione di questo regime terriero nei domini Ottomani fu il compimento di un processo che necessitava di limitare al massimo il mancato reddito sotto forma di tassazione dovuto ad alla scarsa centralizzazione del potere imperiale nei secoli precedenti. La pratica di assegnare la gestione della riscossione delle imposte e la mancata applicazione puntuale del regime di bottino di guerra sulle province conquistate permise a dinastie di funnzionari e nobili locali di arricchirsi a discapito del tesoro centrale. Ormai impossibilitato ad eliminare la pratica di vincolare i fondi agricoli a fondazioni famigliari, il Sultano impose la categoria di terreno demaniale sulla maggior parte dell’Impero riportando così sotto il suo controllo la cosiddetta nuda proprietà. Questo espediente pur mantenendo in essere una prassi non conforme alla dottrina giuridica, ebbe successo nel aumentare le rendite del <em>bayt al-mal</em>, grazie all’applicazione del regime fiscale a tutti i terreni sottoposti a <em>mawquf</em>. Vediamo infatti che anche i pareri emessi riguardanti l’esazione delle imposte sui terreni vincolati, ammettono chiaramente la possibilità di dedicare al sostentamento di una fondazione le tasse dovute dal conduttore, ma solo in virtù della posizione precaria dal punto di vista legale del <em>waqf</em>. Viene inoltre sottolineata l’impossibilità di alienare dal tesoro tutte le imposte riscosse direttamente e non concesse a terzi tramite <em>temlik</em>, come riportato nella <em>fatwa</em> citata da R.C. Barnes:</p>
<blockquote>
<p>“While it has been recorded in a rcent financial register that, of the yearly revenue belonging to the villae mentioned in the aforesaid decision, one half of the revenue was to pertain to the timar and the other half was to go to the vakıf; and while the aforesaid revenues had been given into the possession of the timar for more than twenty years, nonetheless, according to the revision of the register which set at liberty this revenue, is it permissible for ’Amr, the mütevelli of the vakıf, to take this half of the revenue which is customary tithe (rüsum-ı örfiye) after he has obtained the share which is the canonically legal tithe? - The reply: Making customary tithes vakıf is impossible.”<a href="#fn26" class="footnote-ref" id="fnref26"><sup>26</sup></a></p>
</blockquote>
</div>
<div id="il-vakf-in-area-urbana" class="section level3">
<h3>Il <em>vakf</em> in area urbana</h3>
<p>Il ruolo svolto dalle fondazioni nello sviluppo urbanistico Ottomano fu di primaria importanza, moltissimi villaggi vennero fondati allo scopo di coltivare terre inutilizzate in tutte le province dell’Impero; moschee e <em>bedestan</em><a href="#fn27" class="footnote-ref" id="fnref27"><sup>27</sup></a> vennero eretti nelle piazze, intorno alle quali sorsero centri abitati, la città di Edirne si sviluppò intorno al villaggio di <em>Uzunköprü</em><a href="#fn28" class="footnote-ref" id="fnref28"><sup>28</sup></a> sorto a sua volta in prossimità di un ponte costruito con i fondi di un <em>waqf</em>, l’agglomerato urbano di Nevşehir deve la sua prosperità alle strutture della fondazione istituita da <em>Damad Ibrahim Paşa</em> nel suo villaggio natale di <em>Muskara</em>; nelle terre di confine urbanizzate grazie agli investimenti degli <em>evkaf</em> possiamo citare Sarajevo, cresciuto intorno ad un complesso di edifici di servizio finanziati e costruiti da <em>İsa Bey</em><a href="#fn29" class="footnote-ref" id="fnref29"><sup>29</sup></a>.</p>
<p>Le rendite generate dall’affitto di negozi, dai servizi offerti da caravanserragli dagli alberghi e dalle innumerevoli strutture vincolate ad un <em>waqf</em> vennero utilizzate non solo per arricchire le famiglie del fondatore ma fornivano servizi indispensabili alle comunità che vivevano nei centri urbani. Nei villaggi di piccole e medie dimensioni sorsero centri che venivano chiamati <em>imaret</em>, ovvero piccoli complessi di edifici deputati alla fornitura di servizi di protezione sociale, come la fornitura di pasti o la recitazione delle preghiere, e di scolarizzazione primaria. Nelle grandi città questi centri raggiungevano dimensioni ragguardevoli, come l’impressionante complesso sviluppatosi intorno alla <em>Süleymaniye camii</em>, e potevano comprendere biblioteche, mense per i poveri, scuole, ostelli, bagni pubblici oltre alla moschea e tutti i servizi ad essa collegati. Gli <em>awqaf</em> preposti alla costruzione e alla gestione di questi complessi, chiamati <em>külliye</em>, erano solitamente fondati da Sultani o dignitari di altissimo rango, in quanto per garantire il mantenimento della fondazione era necessario vincolare beni di grande valore. Ad esempio per sovvenzionare il <em>Süleymaniye külliyesi</em> era necessario il reddito di “217 villages, 30 hamlets, 2 mahalles, 7 mills, 2 fisheries, 2 docks, one grazing pasture, 2 çiftliks and 2 islands”<a href="#fn30" class="footnote-ref" id="fnref30"><sup>30</sup></a>.</p>
<p>I servizi forniti da queste fondazioni si riflettevano su tutto il tessuto sociale, in quanto la maggior parte di quello che si potrebbe definire il sistema di <em>welfare</em> dell’Impero Ottomano veniva finanziato in questo modo, comprendendo ad esempio anche i più alti livelli di istruzione dove si formavano gli <em>imam</em> che avrebbero operato nelle moschee principali o i burocrati che avrebbero lavorato nel palazzo imperiale. Nonostante lo scopo principale di un <em>waqf</em> fosse l’assistenza ai poveri ed ai malati, il successo raggiunto dal sistema basato sulle fondazioni fu tale che:</p>
<blockquote>
<p>“For many of the inhabitants of the city, it was a cradle-to-the-grave institution, for a man could be born in a vakıf house, sleep in a vakıf cradle, eat and drink from vakıf provisions, read in vakıf libraries, teach in a vakıf school take his wage from the vakıf administration and, when he died, put in a vakıf coffin and be buried in a vakıf graveyard […] They went shopping in vakıf shops, they prayed in vakıf mosques;”<a href="#fn31" class="footnote-ref" id="fnref31"><sup>31</sup></a></p>
</blockquote>
<div id="icareteyn" class="section level4">
<h4><em>Icareteyn</em></h4>
<p>I <em>waqf</em> cittadini non traevano il loro sostentamento unicamente dalle terre coltivate delle province di Anatolia e Rumelia, numerosissimi erano gli edifici e le attività vincolate nei centri urbani; i negozi dei mercati coperti, i moli, piccoli laboratori artigianali, alberghi, qualsiasi tipo di attività poteva essere deputata a creare reddito per una fondazione, questi beni venivano definiti <em>müsakkaf</em>. Spesso costruiti appositamente allo scopo di sostenere economicamente un <em>vakf</em>, avevano anche l’effetto collaterale di creare posti di lavoro, ad esempio il complesso di <em>Ayasofia</em> era mantenuto grazie ai proventi derivati da più di 2000 negozi, 1300 case, caravanserragli e magazzini di vario tipo, tutte attività che necessitavano di manodopera stipendiata per funzionare. Non solo quindi i servizi sociali ma anche l’economia dei più grandi centri urbani dipendeva in buona parte dalle attività legate alle fondazioni.</p>
<p>Data la maggiore vitalità delle città rispetto al mondo contadino, si rese necessario un maggior ricorso all’istituto dell’<em>istibdal</em>, lo scambio di beni. La sua utilità si rivelava indispensabile soprattutto nei casi in cui un evento calamitoso rendeva inutilizzabile un edificio. La conformazione urbanistica e la tecnica costruttiva basata sul legno delle città Ottomane faceva sì che incendi anche accidentali si potessero espandere fino ad avere effetti devastanti. Quando lo scambio (o la vendita) di beni vincolati non fosse possibile, vuoi perchè i <em>mutawalli</em> non avevano possibilità di reperire proprietà compatibili o perchè non vi era nessuno disponibile ad accettare una transazione reputata poco conveniente, si prospettava il rischio di vedere estinta una fondazione per mancanza di introiti. Onde evitare questa possibilità fu preso in prestito lo stesso sistema utilizzato per l’affitto a scopo agricolo dei terreni demaniali.</p>
<p>Denominato <em>icareteyn</em>, o doppio affitto, consisteva in un pagamento iniziale corrisposto al tesoro allo scopo di comprare il <em>tapu</em>, ovvero un documento attestante il diritto alla conduzione del fondo, successivamente si provvedeva ad effettuare un versamento annuale di modica entità a titolo di affitto. La differenza principale rispetto al sistema di locazione utilizzato in precedenza per le proprietà in contesto urbano era che questo prevedeva una durata massima di tre anni e non vi era il pagamento iniziale. A queste condizioni era spesso proibitivo per il <em>vakf</em> far fronte all’investimento necessario per ripristinare l’edificio, d’altro canto però diventava sconveniente per l’eventuale locatario pagare un affitto su di una proprietà parzialmente distrutta in attesa del restauro integrale che si sarebbe potuto protrarre per ben più a lungo della durata massima del contratto.</p>
<p>Il nuovo tipo di locazione veniva incontro alle necessità del <em>vakf</em> in quanto, grazie al pagamento anticipato di un importo che in teoria corrispondeva al valore dell’immobile, era possibile a riparare la struttura rendendola fruibile il prima possibile; al locatario invece conveniva per la possibilità di avere un contratto di durata indefinita. L’affitto infatti dava titolo di possessore a tempo indeterminato, in origine si stabiliva come termine la morte dell’intestatario, ma in breve fu prevista la possibilità di lasciare in eredità il diritto d’uso. Fu così replicato in città quanto successo con le terre demaniali, anche se di effetto leggermente più limitato visto che il trasferimento di proprietà non era effettivo consistendo solo in una specie di usufrutto, e il lascito ereditario doveva comunque essere validato da un giudice e dalla fondazione. In questo senso il corrispettivo mensile pagato era in funzione di mantenere un rapporto debitorio costante tra il detentore (mutasarrıf) e il <em>waqf</em>, così da scongiurare eventuali pretese di usucapione e da garantire una seppur minima rendita fissa a quest’ultima. Il contratto era inoltre inficiabile in caso di inadempienza da parte del locatario, non era però possibile aumentare l’importo del pagamento periodico stipulato con questi.</p>
<p>Secondo J.R. Barnes sarebbe stato possibile in seguito ad un determinato lasso di tempo ricorrere al diritto di riscatto, grazie al quale il <em>mutasarrıf</em> avrebbe potuto rilevare la piena proprietà dell’immobile dietro al pagamento di un compenso denominato <em>taviz bedeli</em><a href="#fn32" class="footnote-ref" id="fnref32"><sup>32</sup></a>. Era peraltro previsto il diritto di superficie da parte del detentore, così da garantire che qualsiasi cosa questi edificasse sul terreno fosse di sua esclusiva proprietà<a href="#fn33" class="footnote-ref" id="fnref33"><sup>33</sup></a>.</p>
<p>Il ricorso a questo tipo di negozio ebbe un notevole impatto sulle risorse delle fondazioni, visto che di fatto si trattava di un passaggio di proprietà, privandole di molte delle fonti di reddito; si trattava inoltre di una pratica fortemente in contrasto con la teoria formulata dalla giurisprudenza islamica, secondo la quale i beni vincolati dovevano esserlo in eterno. Una volta ammesso che questi stessi beni invece potessero essere dati in utilizzo perpetuo a soggetti terzi in cambio dei due pagamenti previsti, fu possibile trovare vari <em>escamotage</em> per reintrodurli anche nella sfera privata di scambio e vendita. Fu un passo breve quello che portò a pratiche di collusione da parte di <em>qadi</em> e <em>mutawalli</em> al fine di depredare le risorse delle fondazioni amministrate da questi ultimi, bastava infatti dichiarare come inutilizzabile o pericolante un edificio in realtà in buone condizioni per rendere ammissibile il contratto <em>icareteyn</em>, una volta in sede di stipula dell’accordo inoltre si poteva stabilire una <em>müecelle</em><a href="#fn34" class="footnote-ref" id="fnref34"><sup>34</sup></a> di importi estremamente ridotti. Nonostante fosse potenzialmente svantaggiosa per il <em>waqf</em> questa tipologia di locazione ebbe una notevole diffusione tanto da divenire la più utilizzata durante il XVIII° secolo.</p>
<p>Come già avvenne nelle campagne, anche in città si riprodusse il fenomeno di appropriazione indebita da parte di funzionari e burocrati di proprietà teoricamente vincolate alle fondazioni. Il pericolo maggiore del contratto <em>icareteyn</em> era quella legata all’affido perpetuo che sovente si trasformava di fatto in una proprietà mascherata da affitto; se a questo aggiungiamo la possibilità da parte di notabili corrotti di alterare i registri del <em>waqf</em> o addirittura di distruggere documenti comprovanti la natura degli accordi presi, arriviamo a comprendere la portata potenzialmente distruttiva di queste innovazioni, che nei fatti trasformarono ciò che era nato in teoria per provvedere al bene della comunità in una fonte di reddito personale.</p>
<p>A titolo puramente esemplificativo riassumo un episodio riportato da J.R. Barnes: <em>Fatma binti İbrahim</em> figlia del gran visir <em>Damad İbrahim Paşa</em> fondò un <em>waqf</em> prevedendo nella relativa <em>waqfiyya</em> la possibilità di stipulare sia affitti <em>icare vahide</em><a href="#fn35" class="footnote-ref" id="fnref35"><sup>35</sup></a> che <em>icareteyn</em>, scopo della fondazione era di sostenere economicamente il <em>zaviye</em> di <em>Şeyh Halil Halveti</em> e di mantenere un predicatore. Successivamente il gran visir in carica <em>Halil Hamid Paşa</em> stipulò in suo favore un contratto <em>icareteyn</em> sulla proprietà vincolata ma riuscì tramite un espediente a non pagare il <em>muacelle</em><a href="#fn36" class="footnote-ref" id="fnref36"><sup>36</sup></a>, versando solamente un affitto mensile estremamente basso. Questo pagamento anticipato era indispensabile all’amministratore per sostenere le spese di restauro di numerosi edifici facenti parte della proprietà. Tuttavia, vista la carica della controparte, per riuscire ad esigere il pagamento dovette concedere non soltanto il diritto di usufrutto su tutti i beni immobili della fondazione, ma anche il diritto di concedere in affitto a terzi il terreno<a href="#fn37" class="footnote-ref" id="fnref37"><sup>37</sup></a>.</p>
<p>Sulla condotta immorale degli amministratori invece si pronunciò anche il <em>Shaikh ’al Islam</em> <em>Sunullah Efendi</em> in occasione del seguente avvenimento:</p>
<blockquote>
<p>“During the prayers for the birth of the Prophet in imperial mosques, mütevellis attended only to the important people, offering them sherbet and food in front of the poor and other attendees, whom they ignored, behaviour which was totaly unacceptable. ‘This is an ugly injustice’, the şeyhülislam noted, adding that if they were to feed others than those required by the <em>vakıf</em> conditions […] these should be the poor and the lepers, and not the rich. ‘If the injustice increase and if inappropriate expenses are entered into the <em>vakıf</em> accounts, this is evil and illegal’”<a href="#fn38" class="footnote-ref" id="fnref38"><sup>38</sup></a></p>
</blockquote>
</div>
<div id="gedik" class="section level4">
<h4><em>Gedik</em></h4>
<p>Una delle difficoltà più grandi per le fondazioni in essere da lungo tempo fu quella di rispettare i precetti rispetto agli emolumenti in denaro da versare ai soggetti prestatori di servizi, o direttamente alle sue dipendenze. Il problema era legato alla stagnazione economica dell’Impero in seguito alla fine della fase espansionistica e alla crisi nel commercio in particolare nei confronti degli stati Europei; la situazione portò infatti a tassi di inflazione molto alti e il valore degli stipendi come esplicitati dal <em>waqif</em> non solo non era più al passo coi tempi, ma gli introiti della fondazione erano spesso insufficenti a mantenere gli impegni dettati dal fondatore. Essendo i più antichi e i più duraturi nel tempo gli <em>evkaf-ı hümayun</em>, ovvero quelli istituiti dai sultani e dai loro famigliari, erano i più suscettibili a queste contingenze impreviste.</p>
<p>La soluzione trovata da Mahmud II fu quella di concedere i diritti di monopolio su di un mestiere o commercio in maniera temporanea dietro ad un pagamento, istituì quindi delle licenze all’esercizio di arti e mestieri. La caratteristica di questi mandati fu quella di essere redatti su appositi documenti che garantivano il permesso di svolgere la propria attività. Avendo lo stesso effetto di un atto di proprietà, anche se su di una entità potenzialmente astratta come la possibilità di vendere un prodotto e non il prodotto in sè, questi titoli, chiamati <em>gedik</em> potevano essere venduti o ereditati o utilizzati a garanzia di un prestito, ognuna di queste operazioni doveva essere vidimata da un funzionario ed era soggetta ad una imposta (<em>harc-ı intikal</em>). Questi nuovi introiti vennero utilizzati dal tesoro per pagare gli stipendi dei dipendenti delle fondazioni imperiali, in seguito dei titoli di proprietà sui <em>gedik</em> furono emessi dal ministero preposto al controllo degli <em>evkaf</em> imperiali.</p>
<p>Anche nel caso dei <em>gedik</em> vi era una doppia tassazione, corrispondente al pagamento anticipato per ottenere il titolo in sè (<em>muacelle</em>) e ad un importo giornaliero necessario per mantenere il diritto all’esercizio (<em>bedel-i müecelle</em>). I ministeri con l’obiettivo di incassare il più possibile emisero titoli relativi ad ogni possibile arte e mestiere, spesso rilasciandoli anche ad attività operanti su proprietà vincolate alle stesse fondazioni imperiali, venendo così a creare una situazione estremamente confusa sia dal punto di vista degli affitti che della tassazione e dei diritti di prelazione degli artigiani o commercianti. Infatti il diritto di esercitare veniva spesso confuso con l’attività materiale vera e propria, fosse questa una struttura intera o solo degli strumenti, andando a creare nel primo caso un problema di doppia proprietà. Vi era infatti l’eventualità che il detentore di un <em>gedik</em> potesse imporsi contro la volontà del proprietario effettivo della struttura di aumentare l’affitto o di rientrare in possesso del bene in virtù del suo permesso all’esercizio commerciale rilasciato dal ministero; nelle parole di <em>Mustafa Nuri Paşa</em>:</p>
<blockquote>
<p>“Nevertheless, it came about that those who resided as tenants for a number of years in a shop, or who leased a garden, purchased gediks from the Evkaf Treasury without the knowledge of the property owner. Later, when the propiertor had the intention of either increasing the rent or evicting the renter, since the renter intended to put into execution the claim that the property owner had no right to ask anything other than the rent that had been established, maintaining that the property was his gedik, the right of both the propiertor and the ancient the ancient vakıf to the shops, gardens, and other such property became usurped and confiscated”<a href="#fn39" class="footnote-ref" id="fnref39"><sup>39</sup></a></p>
</blockquote>
<p>Gli amministratori delle <em>evkaf-ı hümayun</em> non riuscivano a tenere le spese sotto controllo, il denaro veniva sperperato sia per ingraziarsi i notabili e i potenti che perso nei passaggi burocratici amministrati da funzionari corrotti, e le fondazioni si trovavano costantemente in condizioni di deficit costringendo a cercare sempre nuove soluzioni per aumentare gli introiti da destinare al mantenimento degli <em>evkaf</em>. Il numero sempre crescente di <em>gedik</em> emessi andò di pari passo con la creazione di nuove attività e servizi da mettere a profitto, spesso le due cose coincidevano visto che una volta avviato un commercio o un sito produttivo venivano poi venduti i relativi permessi di lavoro a coloro che vi operavano. Questo fu il caso di una tintoria nel distretto di Yenikapı in cui lavoravano centinaia di lavoratori che affittavano la struttura dal <em>vakf</em> del Sultano Mustafa e che furono “tenuti” ad acquistare anche il <em>gedik</em> per mantenere l’attività. Un altro esempio di esercizio istituito a questo scopo fu il servizio di trasporto via nave tra il Corno d’Oro, Üsküdar e Galata, assoggettato al regime delle licenze ministeriali.</p>
<p>Nel 1861 d.C. fu proibita per decreto imperiale l’emissione di nuovi <em>gedik</em>, e conseguentemente anche la vendita dei relativi titoli di proprietà, tutte le contestazioni legate a questo tipo di negozio vennero proibite e le uniche transazioni accettate furono quelle su attestati già emessi e presentate al tribunale di Istanbul. La problematica maggiore riguardò soprattutto le sovrapposizioni che i <em>gedik</em> andavano a creare tra i diritti contrastanti delle parti in causa, ognuno aveva teoricamente una spettanza dovutagli da un titolo in suo possesso, e non vi era apparentemente modo di risolvere la disputa senza fare un torto.</p>
</div>
</div>
</div>
<div id="il-periodo-riformatore-tanzimat" class="section level2">
<h2>Il periodo riformatore (<em>Tanzimat</em>)</h2>
<div id="riforma-del-codice-fondiario" class="section level3">
<h3>Riforma del codice fondiario</h3>
<p>Con la proclamazione dell’editto di <em>Gülhane</em> nel Novembre del 1839, ebbe inizio il periodo di profonde riforme della struttura dell’Impero Ottomano. Emanato dal Sultano Abdulmecit, lo scopo dichiarato nel preambolo era quello di allineare ai paesi Europei le pratiche amministrative e il rapporto tra Stato e cittadini. Abolendo formalmente il sistema dei <em>millet</em> e introducendo il concetto di cittadino ottomano, il Sovrano rese tutti i sudditi uguali di fronte alla legge, limitando al contempo i suoi poteri nei confronti di questi, in particolare per quanto riguardava il diritto sulla loro vita e sui loro patrimoni. Fu quindi messa in atto una riforma dell’apparato giudiziario accentuando il ruolo laico della giustizia e sancendo la supremazia della <em>siyasa</em> sulla <em>sari’a</em> per quanto riguardava sia la prassi che la teoria giuridica.</p>
<p>Uno dei cambiamenti più rilevanti, soprattutto per l’oggetto di questa tesi, fu la riforma fondiaria, attuata con il <em>qanunname-i erazi</em> del 7 <em>ramazan</em> del 1275 H. (1858 d.C.). Approfondendo la classificazione già proposta da <em>Ebussuud</em> secoli, vengono riconosciute cinque tipologie terriere:</p>
<ol style="list-style-type: lower-roman">
<li><em>Arazi-i memluke</em>: terreni la cui proprietà piena è privata.</li>
</ol>
<p>La proprietà effettiva <em>mulk</em> era esercitata sulle aree fabbricabili e già edificate in ambito urbano (sia città che villaggi) e su quelle a meno di mezzo dönüm di distanza da queste, considerate come pertinenziali. La seconda sottotipologia corrisponde alle terre formalmente demaniali ma concesse a privati tramite una concessione governativa riconosciuta come conforme, <em>temlik-i sahih</em>. Vi sono poi i terreni redistribuiti ai condottieri ed ai soldati in seguito a conquista e sottoposti al regime fiscale <em>öşriyye</em> e quelli lasciati in gestione ai proprietari non convertiti, sui quali è dovuta l’imposta <em>harac</em>. Su queste terre l’editto riconosceva che la <em>rakabe</em> non fosse detenuta dal <em>bayt al-mal</em>, e garantiva la libera disposizione della proprietà sia in materia di trasferimento per vendita od eredità che di vincolo ad un <em>waqf</em>. Veniva inoltre sancito che le norme sciaraitiche sarebbero state le uniche applicabili.</p>
<ol start="2" style="list-style-type: lower-roman">
<li><p><em>Arazi-i mevkufe</em>: terreni sottoposti a vincolo nei confronti di un <em>waqf</em>. A loro volta suddivisi in propri ed impropri, a seconda che fossero istituiti su <em>arazi-i memluke</em> o <em>arazi-i miriyye</em>.</p></li>
<li><p><em>Arazi-i metruke</em>: ovvero terre abbandonate.</p></li>
<li><p><em>Arazi-i mevat</em>: terreni incolti.</p></li>
<li><p><em>Arazi-i miriyye</em>: terre demaniali.</p></li>
</ol>
<p>Visto che la proprietà privata era riconosciuta, ad esclusione delle aree urbane, solo tramite assegnazione diretta da parte del Sultano, tutte le terre coltivabili dell’Impero ricadevano formalmente sotto la categoria <em>miriyye</em> e quindi sottoposte al <em>qanunname-i erazi</em>. Questi terreni erano per lo più utilizzati da contadini cui veniva concesso unicamente il diritto di usufrutto, <em>tasarruf</em>. Abolendo tutte le concessioni a soggetti terzi sulla raccolta delle tasse e sull’assegnazione dei terreni demaniali, l’editto riportò nelle mani della burocrazia imperiale il controllo delle terre agricole nel tentativo di limitare il potere dei notabili locali. La concessione le <em>tasarruf</em> avveniva tramite un atto denominato <em>tapu</em> che veniva rilasciato dall’amministrazione del tesoro in seguito ad un pagamento corrisposto direttamente ai funzionari del <em>bayt al-mal</em>. Una volta in possesso del diritto di usufrutto il detentore poteva disporre della proprietà, non era però possibile suddividerla, neanche per via testamentaria. Il cambiamento di destinazione d’uso era subordinato all’autorizzazione delle autorità, in particolare se si volevano costruire edifici o piantare alberi da frutto. La legge prevedeva che tutto ciò che era in elevato<a href="#fn40" class="footnote-ref" id="fnref40"><sup>40</sup></a> divenisse di proprietà esclusiva di colui che lo realizzava, fosse questi il titolare di <em>tapu</em> o un soggetto da lui autorizzato (solitamente tramite un contratto di affitto o di conduzione registrato presso la cancelleria imperiale). Gli <em>arazi-i miriyye</em> e tutti gli edifici su di essi erano sottoposti sia alla <em>öşr</em> che all’imposta fondiaria.</p>
<p>Erano ammessi i passaggi di proprietà sul <em>tasarruf</em> anche se soggetti ad autorizzazione da parte dell’amministrazione, così da garantire il diritto di prelazione. Dietro il pagamento di un valore stabilito dai funzionari del tesoro e di un’imposta era possibile far valere la prerogativa sull’acquisto da parte degli eredi legittimi, dai titolari di una concessione di utilizzo del fondo o dai proprietari delle strutture costruite su di esso. Il <em>tapu</em> era ereditabile alla morte del detenore, ma questi non poteva disporne per via testamentaria, il terreno non poteva essere diviso e gli eredi entravano in possesso di quote sulla proprietà. Se il <em>de cuius</em> non aveva eredi legittimi il bene veniva dichiarato vacante (<em>mahlul</em>) e ritornava a disposizione del <em>bayt al-mal</em>, poteva comunque essere rivendicato da coloro che avevano diritto di prelazione come nel caso del passaggio di proprietà. Nel caso il detentore di <em>tapu</em> si rendesse colpevole di mancata coltivazione, o di cattiva gestione del fondo, e quindi di un mancato introito per l’erario per la durata di tre anni, il <em>tasarruf</em> veniva revocato e il terreno diveniva <em>mahlul</em> e messo all’asta.</p>
<p>Era altresì prevista la possibilità di dare in pegno un diritto di usufrutto per ripagare un creditore, si trattava a tutti gli effetti di una vendita diritto di riscatto rivendicabile una volta estinto il debito contratto:</p>
<blockquote>
<p>“se il debitore, in corrispettivo del suo debito, o per l’intermediario del un pubblico funzionario, vende al suo creditore la terra di cui ha la proprietà utile, a condizione che questi clie la restituisca al pagamento del debito, oppure gliela vende a patto di riscatto, cioè che in qualunque momento avrà soddisfatto il suo debito avrà diritto di reclamare la restituzione della terra, questo debitore non può esigere tale restituzione prima d’aver estinto il suo debito, abbia o non abbia fissato per ciò un termine; egli non può riprendere la terra se non dopo il pagamento completo.”<a href="#fn41" class="footnote-ref" id="fnref41"><sup>41</sup></a></p>
</blockquote>
</div>
<div id="lamministrazione-centralizzata-degli-evkaf" class="section level3">
<h3>L’amministrazione centralizzata degli <em>evkaf</em></h3>
<p>Uno degli ambiti di applicazione delle riforme introdotte con l’editto di <em>Gülhane</em> fu l’amministrazione degli <em>evkaf</em>. Finora l’onere di controllo sull’operato delle fondazioni era delegato alle amministrazioni provinciali, ed in particolare ai <em>qadi</em> appuntati localmente. Vista però la pratica corrente di approfittare di questo incarico a proprio beneficio, con conseguente danno per l’erario<a href="#fn42" class="footnote-ref" id="fnref42"><sup>42</sup></a>, fu reputato necessario istituire un Ministero preposto, controllato a sua volta dal <em>bayt al-mal</em>:</p>
<blockquote>
<p>“While it has been the customary procedure to confer on persons the office of administrator (tevliyet), preacher (hitabet), and prayer leader (imamet) by the kadıs and their deputies (şer’iye mmemurları), since excessive and exorbitant fees have been taken by these şer’iye officials, and whereas posts have been conferred by them upon those who are either unqualified or incompetent, and in view of the fact that contradictory decisions both for and against litigants have been given by the kadıs and their substitutes (naibs), henceforth the issuing of these decisions and the conferral of these offices will be made by officials placed in the sancaks and the eyalets who are known as muavellat nazırları, and in places where these officials do not exist, by voyvodes and mütesellims (governors and deputy lieutenant governors).”<a href="#fn43" class="footnote-ref" id="fnref43"><sup>43</sup></a></p>
</blockquote>
<p>Anche laddove non venivano ravvisate pratiche di corruzzione, era comunque riconosciuta una condizione di generale cattiva amministrazione, soprattutto riguardante le proprietà vincolate alle fondazioni imperiali e alle <em>haremayin evkaf</em>. Reputando questa situazine dovuta al mancato impegno dei <em>qadi</em>, fu quindi tolto loro l’incarico conferendolo a funzionari alle dirette dipendenze del Ministero del Tesoro o in caso di impossibilità a notabili locali da loro nominati. Per evitare di sovraccaricare di spese ulteriori il <em>bayt al-mal</em> fu altresì stabilito che queste cariche fossero compensate in proporzione alle rendite generate dalle proprietà e pagate direttamente dal <em>waqf</em> stesso, prima ancora di redistribuire i guadagni tra i beneficiari. Anche le pene per pratiche amministrative contrarie al beneficio delle fondazioni furono inasprite, e i beni dei fiduciari messi sotto scrutinio annuale.</p>
<p>Il sistema di raccolta delle tasse, delle rendite e la redistibuzione dei guadagni veniva così centralizzata, e tutte le cariche e i servizi resi al <em>waqf</em> erano pagati dal Ministero del Tesoro. Questo cambiamento portò ad un drastico ridimensionamento dei compensi devoluti agli amministratori e ai dipendenti degli <em>evkaf</em>, che quando erano i soli responsabili del controllo e della ripartizione dei proventi provvedevano ad assegnarsi stipendi di molto superiori a quelli previsti dal fondatore, ed in alcuni casi anche incompatibili con le reali possibilità finanziarie della fondazione. Una volta inquadrati alla stregua di dipendenti statali gli emolumenti ricalcolati non furono più compatibili con lo stile di vita esercitato da questi, la situazione era particolarmente insostenibile nel caso di amministratori che non svolgessero anche altri servizi alle dipendenze del <em>waqf</em>, i compensi previsti per il ruolo di <em>tevliyet</em> e <em>mutawalli</em> erano infatti più che altro nominativi. Numerosissime furono quendi le petizioni al governo per richiedere aumenti ed aiuti finanziari. La nuova gestione però permetteva di fare concessioni di questo tipo solo in caso non risultassero a carico del governo, era quindi previsto di redistribuire fondi e beni solo nel caso fossero in stato vacante (<em>mahlul</em>), fu così impossibile approvare tutte le richieste pervenute, che vennero in effetti approvate solo in minima parte.</p>
<p>Un’altra fonte di problemi furono le procedure e i passaggi burocratici cui venivano sottoposti i ricavi degli <em>evkaf</em> prima di poter essre effettivamente utilizzati e redistribuiti. Una volta raccolti dai funzionari locali dovevano infatti essere versati nelle casse del tesoro che a sua volta li avrebbe dovuti consegnare al Ministero delle Fondazioni. Da qui poi era possibile autorizzare i pagamenti degli stipendi e dei compensi per le cariche e per i dipendenti degli <em>evkaf</em>. Anche tutti i lavori di manutenzione sugli edifici e sui terreni erano soggetti al parere positivo da parte dei funzionari ministeriali, senza il quale non era possibile sbloccare i fondi.</p>
<p>Avveniva spesso, inoltre, che i ricavi di alcune fondazioni non venissero prontamente trasferiti dal Ministero del Tesoro, creando così situazioni di insolvenza da parte dell’<em>Evkaf-ı Hümayun Hazinesi</em> che si vedeva costretto a chiedere prestiti per poter pagare i salari dei propri dipendenti. Le imposte e le rendite venivano infatti raccolte dagli stessi esattori che si occupavano delle tasse dovute al <em>bayt al-mal</em>, e non a funzionari subordinati al Ministero delle Fondazioni, ciò comportava che spesso i calcoli sugli importi dovuti erano effettuati aggregando diverse tipologie di pagamenti, e, una volta entrati nelle casse del tesoro diveninva praticamente impossibile ricalcolare le quote da ripartire tra i vari Ministeri. Anche le <em>müstesna evkaf</em> erano affette da questa procedura visto che spesso capitava che i fondi di loro spettanza si perdessero nei meandri dei registri contabili dell’amministrazione centrale<a href="#fn44" class="footnote-ref" id="fnref44"><sup>44</sup></a>.</p>
<p>Sempre per editto governativo vennero inoltre rimessi in discussione tutti gli atti riguardanti esenzioni dalle imposte emessi dal governo e dagli amministratori provinciali; di pari passo con la riforma del catasto e la registrazione di tutte le proprietà e i beni nel <em>defterhane</em>, veniva richiesto ai proprietari e agli amministratori di fornire prova degli sgravi fiscali di cui godevano, se questi non fossero stati in grado di produrre la relativa documentazione o nel caso questa non corrispondesse esattamente con la copia registrata nell’ufficio del catasto, l’esenzione risultava non valida e veniva cancellata:</p>
<blockquote>
<p>“In 1269/1853 the şeyh of Samit Balı türbe located ine the village of Hamidiye in Ayaş kaza in the region of Ankara filed a petition claiming tht tax was not to be taken from land belonging to the türbe because of an emr-i ali, or imperial writ he had in his possession. The reply of the government was that while patents of this kind had been given by past sultans. they were restricted for the support of poor dervishes; but subsequently şeyhs, zavierdars and mütevellis began taking this and that land strictly for their own naked profit, and so it was not permitted for them to be excused from taxes on land which they had in their possession by this type of title deed (tapu).”<a href="#fn45" class="footnote-ref" id="fnref45"><sup>45</sup></a></p>
</blockquote>
<p>L’attività di controllo e supervisione fu condotta in maniera indiscriminata, e moltissime furono le fondazioni preposte al mantenimento di ordini di religiosi dediti al voto di povertà che ne furono affetti<a href="#fn46" class="footnote-ref" id="fnref46"><sup>46</sup></a>, precipitando in una condizione di indigenza.</p>
</div>
</div>
<div id="bibliografia" class="section level2 unnumbered">
<h2>Bibliografia</h2>
<div id="refs" class="references">
<div id="ref-barnes_introduction_1987">
<p>Barnes, John Robert. 1987. <em>An Introduction to Religious Foundations in the Ottoman Empire</em>. Leiden ; New York: E.J. Brill.</p>
</div>
<div id="ref-boyar_social_2010">
<p>Boyar, Ebru, and Kate Fleet. 2010. <em>A Social History of Ottoman Istanbul</em>. Cambridge [Angleterre]: Cambridge University Press. <a href="http://proxy.bibliotheques.uqam.ca/login?url=http://www.myilibrary.com?id=265189" class="uri">http://proxy.bibliotheques.uqam.ca/login?url=http://www.myilibrary.com?id=265189</a>.</p>
</div>
<div id="ref-castro_lineamenti_1979">
<p>Castro, Francesco. 1979. “Lineamenti Di Storia Del Diritto Musulmano Vol. I E II.”</p>
</div>
<div id="ref-gurbuz_ottoman_2012">
<p>GÜRBÜZ, M. Vedat. 2012. “Ottoman Vakifs: Their Impact on Ottoman Society and Ottoman Land Regime.” <em>Çukurova Üniversitesi Sosyal Bilimler Enstitüsü Dergisi</em> 21 (1). <a href="http://dergipark.ulakbim.gov.tr/cusosbil/article/view/5000001573/0" class="uri">http://dergipark.ulakbim.gov.tr/cusosbil/article/view/5000001573/0</a>.</p>
</div>
<div id="ref-inalcik_ottoman_1978">
<p>Inalcik, Halil. 1978. <em>The Ottoman Empire: 1300-1600</em>. New York: Praeger Publisher.</p>
</div>
</div>
</div>
</div>
<div class="footnotes">
<hr />
<ol>
<li id="fn1"><p>Ad esempio il gran rabbino per la comunità ebraica o il patriarca per quella cristiana ortodossa.<a href="#fnref1" class="footnote-back">↩</a></p></li>
<li id="fn2"><p><em>Raya</em> o <em>Reya</em>.<a href="#fnref2" class="footnote-back">↩</a></p></li>
<li id="fn3"><p>In Ottomano la carica è <em>dâru’s-saâde ağaliği</em> Cfr. Compendio Lessicale.<a href="#fnref3" class="footnote-back">↩</a></p></li>
<li id="fn4"><p>cfr <span class="citation">(Castro 1979)</span> pg 20.<a href="#fnref4" class="footnote-back">↩</a></p></li>
<li id="fn5"><p>rispettivamente “valutazione personale” e “pubblico interesse”.<a href="#fnref5" class="footnote-back">↩</a></p></li>
<li id="fn6"><p>cfr <span class="citation">(Castro 1979)</span> pg 25.<a href="#fnref6" class="footnote-back">↩</a></p></li>
<li id="fn7"><p>cit. <span class="citation">(Castro 1979)</span> pg 27.<a href="#fnref7" class="footnote-back">↩</a></p></li>
<li id="fn8"><p>Impiegato ad esempio per distinguere le tasse sciaraitiche da quelle basate sulla tradizione del luogo.<a href="#fnref8" class="footnote-back">↩</a></p></li>
<li id="fn9"><p>In netto contrasto con la <em>fatwa</em> di Ebussuud :“Se queste sono materie di örf, gli uomini della sari’a non devono occpuarsene” cfr <span class="citation">(Castro 1979)</span> pg 33.<a href="#fnref9" class="footnote-back">↩</a></p></li>
<li id="fn10"><p>cfr. <span class="citation">(Castro 1979)</span> pg 34.<a href="#fnref10" class="footnote-back">↩</a></p></li>
<li id="fn11"><p>cfr. <span class="citation">(Castro 1979)</span> pg 36.<a href="#fnref11" class="footnote-back">↩</a></p></li>
<li id="fn12"><p>cfr. <span class="citation">(Barnes 1987)</span>.<a href="#fnref12" class="footnote-back">↩</a></p></li>
<li id="fn13"><p>cfr. <span class="citation">(Barnes 1987)</span> pg 35.<a href="#fnref13" class="footnote-back">↩</a></p></li>
<li id="fn14"><p>Da <em>çift</em>, coppia, si riteneva che questo rapporto permettesse di rendere più equo l’importo della tassa abbassandolo per i terreni di più difficile coltivazione.<a href="#fnref14" class="footnote-back">↩</a></p></li>
<li id="fn15"><p><em>Temlik</em> o <em>tahsis</em>. Si sottolinea che la proprietà <em>mulk</em> su di un terreno <em>miri</em> anche se concessa dal Sultano non comprende mai la <em>rakabe</em>.<a href="#fnref15" class="footnote-back">↩</a></p></li>
<li id="fn16"><p><em>Tekye</em> e <em>zaviye</em>, cfr Cap. 4.<a href="#fnref16" class="footnote-back">↩</a></p></li>
<li id="fn17"><p>cfr. <span class="citation">(Inalcik 1978)</span> pg 150.<a href="#fnref17" class="footnote-back">↩</a></p></li>
<li id="fn18"><p>Terreni vincolati ad una fondazione.<a href="#fnref18" class="footnote-back">↩</a></p></li>
<li id="fn19"><p><span class="citation">(Barnes 1987)</span> pg 42.<a href="#fnref19" class="footnote-back">↩</a></p></li>
<li id="fn20"><p>cfr Cap 4. In arabo <em>waqf ahli</em>.<a href="#fnref20" class="footnote-back">↩</a></p></li>
<li id="fn21"><p>cfr. <span class="citation">(Barnes 1987)</span> pg 42.<a href="#fnref21" class="footnote-back">↩</a></p></li>
<li id="fn22"><p>anche <em>Kanunname-i Arazı</em>Codice Fondiario.<a href="#fnref22" class="footnote-back">↩</a></p></li>
<li id="fn23"><p><em>vakıf-ı gayr-ı sahih</em> viene utilizzato genericamente per indicare una fondazione non conforme alla legge, un termine più specifico per indicare un <em>vakf</em> istituito su dei <em>miri arazi</em> è <em>irsad-ı vakıf</em> cfr Cap. 4.<a href="#fnref23" class="footnote-back">↩</a></p></li>
<li id="fn24"><p><em>Sahih</em>: Genuino, autentico.<a href="#fnref24" class="footnote-back">↩</a></p></li>
<li id="fn25"><p>’Ayn, usato spesso in alternativa a <em>raqaba</em> nella giurisprudenza islamica.<a href="#fnref25" class="footnote-back">↩</a></p></li>
<li id="fn26"><p>cfr. <span class="citation">(Barnes 1987)</span> pg 47.<a href="#fnref26" class="footnote-back">↩</a></p></li>
<li id="fn27"><p>Mercati coperti.<a href="#fnref27" class="footnote-back">↩</a></p></li>
<li id="fn28"><p>Letteralmente “ponte lungo”.<a href="#fnref28" class="footnote-back">↩</a></p></li>
<li id="fn29"><p>cfr. <span class="citation">(GÜRBÜZ 2012)</span> pg 206.<a href="#fnref29" class="footnote-back">↩</a></p></li>
<li id="fn30"><p>cfr. <span class="citation">(GÜRBÜZ 2012)</span> pg 204. D’altronde anche i numeri riguardanti i servizi offerti sono impressionanti, si stima ad esempio che la mensa nel complesso di <em>Fatih</em> fondato da Mehmed II fornisse tra i 2500 e i 3000 pasti gratuiti al giorno <span class="citation">(Boyar and Fleet 2010)</span> pg 133.<a href="#fnref30" class="footnote-back">↩</a></p></li>
<li id="fn31"><p>cfr. <span class="citation">(Boyar and Fleet 2010)</span> pg 129.<a href="#fnref31" class="footnote-back">↩</a></p></li>
<li id="fn32"><p>cfr. <span class="citation">(Barnes 1987)</span>.<a href="#fnref32" class="footnote-back">↩</a></p></li>
<li id="fn33"><p>cfr <em>Mukataa</em> cap. 4.<a href="#fnref33" class="footnote-back">↩</a></p></li>
<li id="fn34"><p>il pagamento mensile, cfr <em>icareteyn</em> cap 4.<a href="#fnref34" class="footnote-back">↩</a></p></li>
<li id="fn35"><p>Si tratta degli affitti utilizzati prima dell’introduzione dell’<em>icareteyn</em> ed avevano durata massima di tre anni.<a href="#fnref35" class="footnote-back">↩</a></p></li>
<li id="fn36"><p>Pagamento anticipato parte degli adempimenti di un contratto <em>icareteyn</em> e di importo comparabile al valore effettivo dell’edificio.<a href="#fnref36" class="footnote-back">↩</a></p></li>
<li id="fn37"><p>cfr. <span class="citation">(Barnes 1987)</span> pg 55.<a href="#fnref37" class="footnote-back">↩</a></p></li>
<li id="fn38"><p>cfr. <span class="citation">(Boyar and Fleet 2010)</span> pg 150.<a href="#fnref38" class="footnote-back">↩</a></p></li>
<li id="fn39"><p>cfr. <span class="citation">(Barnes 1987)</span> pg 58.<a href="#fnref39" class="footnote-back">↩</a></p></li>
<li id="fn40"><p>Ovvero edifici, frutteti ecc. Assimilabile al concetto di diritto di superficie.<a href="#fnref40" class="footnote-back">↩</a></p></li>
<li id="fn41"><p>cfr. <span class="citation">(Castro 1979)</span> pg 90.<a href="#fnref41" class="footnote-back">↩</a></p></li>
<li id="fn42"><p>Fu calcolato da <em>Seyyd Mustafa Paşa</em> per l’ammontare di 22 milioni di <em>kuruş</em>.<a href="#fnref42" class="footnote-back">↩</a></p></li>
<li id="fn43"><p>cfr. <span class="citation">(Barnes 1987)</span> pg 103.<a href="#fnref43" class="footnote-back">↩</a></p></li>
<li id="fn44"><p>Per un resoconto sulle petizioni degli amministratori delle fondazioni riguardo il mancato versamento dei fondi spettanti vedere <span class="citation">(Barnes 1987)</span>, pg 108-113.<a href="#fnref44" class="footnote-back">↩</a></p></li>
<li id="fn45"><p>cfr. <span class="citation">(Barnes 1987)</span> pg 103.<a href="#fnref45" class="footnote-back">↩</a></p></li>
<li id="fn46"><p>In particolare le confraternite di dervishi.<a href="#fnref46" class="footnote-back">↩</a></p></li>
</ol>
</div>
